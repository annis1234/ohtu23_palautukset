Retrospektiivin tavoitteena on analysoida työprosessia iteraation päätyttyä. Retrospektiivissä käydään läpi onnistumiset
sekä mahdolliset kehityskohteet työskentelyssä, ja sen järjestämiseen on kehitetty useita erilaisia tekniikoita.

Start, Stop, Continue, More of, Less of Wheel-tekniikassa ryhmä piirtää paperille ympyrän, joka jaetaan viiteen osaan.
Ympyrä koostuu "Start", "Stop", "Continue", "More of" ja "Less of"- osioista. Jokainen osio käydään vuorollaan läpi ja 
pohditaan, millaisia asioita työskentelyssä pitäisi jatkaa ja lisätä, ja mitä pitäisi tehdä vähemmän. Session pituus on
noin 10-25 minuuttia.

Glad, Sad, Mad-tekniikassa jokainen osallistuja kirjoittaa ylös havaintojaan sprinttiin liittyen. Havainnot voivat olla
positiivisia tai negatiivisia, ja ne jaotellaan otsikoiden "Glad", "Sad", ja "Mad" alle. Lopuksi ajatukset ryhmitellään
yhdistävän teeman mukaisesti, ja osallistujat äänestävät, missä järjestyksessä teemat käydään läpi. Puheenjohtaja johtaa
keskustelua, jonka tavoitteena on keskittyä tulevan sprintin toimintatapoihin. Keskustelun enimmäispituus on yksi tunti.
